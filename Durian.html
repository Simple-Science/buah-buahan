<html>
  <head>
    <title>Buah-Buahan_Tempatan</title>
  </head>
  <body>
    <h1>Durian</h1>
    <p>Durian ialah buah daripada beberapa spesies pokok dalam genus Durio. Buah yang dihasilkan ini bersaiz besar, beraroma kuat dan isinya dilindungi oleh kulit yang berserat dan penuh duri, daripada duri-duri kulit buah itulah durian mendapat namanya. Ia amat terkenal di Asia Tenggara dengan gelaran "raja buah". Buah durian boleh membesar sehingga 30 sentimeter (12 inci) panjang dan 15 sm (6 in) diameter, dan lazimnya seberat satu hingga tiga kilogram (2 hingga 7 paun). Bentuknya berbeza daripada bujur hingga bulat, warna kulitnya daripada hijau hingga perang, dan isinya daripada kuning pucat hingga merah, bergantung kepada spesies.</p>
  </body>
</html>